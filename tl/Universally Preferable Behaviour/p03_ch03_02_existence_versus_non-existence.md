### Praktikalidad

Sa sandaling ang karahasan ng pamahalaan ay intelektwal na malantad - at ang ipinagpapalagay na "boluntarismo" ng mga mamamayan ay naibunyag bilang malupit na pandaraya - ang argumento ay muli tayong dadalhin na *kailangan* natin ang gobyerno upang suplayan tayo ng mga pampublikong kalakal gaya ng proteksyon, panrehiyong pagtatanggol, mga daan atbp.

Ako ay nakapagsulat na ng dose-dosenang mga artikulo tungkol sa paglalantad ng kamalian ng posisyong ito, kung kaya't hindi ako mag-aalala na ulit-ulitin ang mga argumento dito, dahil hindi sila kailangan sa mga libro ng moralidad, sa halip mas akma sa mga libro na nagpapaliwanag ng mga prinsipyo at praktikalidad ng isang boluntaryong lipunan. [^4]

Ang "argumento sa praktikalidad" sa anumang paraan ay hindi sinosolusyunan ang suliranin ng karahasan. Kung nakikita kitang kumakain ng tsisburger araw- araw, pwede ko sabihin sa iyo na hindi ito praktikal na gawin, kung nais mo magpanatili ng malusog na timbang. Hindi ko masasabi na *masama* para sa iyo na kumain ng tsisburger, sa kadahilanang gaya ng nasabi ko na. Hindi kita maaaring pilitin sa pamamagitan ng pwersa upang mapataas ang "praktikalidad" ng iyong mga aksyon.

Samakatuwid ang pagsabi na ang pamahalaan ay makatwiran sa pagpwersa sa atin na maging mas "praktikal" ay isang kumpletong huwad, na siyang pinatunayan ng balangkas ngUPB - kahit na ating ipagpalagay na ang pampamahalaang solusyon ay mas "praktikal", na sa katunayan ay hindi naman.

Gayon din, kung ang mga kinatawan ng pamahalaan ay nagsasabi na ang isang sosyal na kontrata ay nagpapahintulot sa kanila na pwersahin ang isang "hindi praktikal" na populasyon na kumilos ng mas 'praktikal," isang hindi malulutas na kontradiksyon ang nabuo.

Kung pwersahin ko ang isang babae na pakasalan ang isang lalaki na aking pinili para sa kanya, kung gayon malinaw akong naniniwala na ako ay may mas magaling na paghatol kaysa sa kanya patungkol sa mas nababagay na asawa para sa kanya. Sa katunayan, ako ay hindi naniniwala na siya ay bukas sa anumang dahilan, o may anumang hinala tungkol sa sarili niyang interes, dahil *hindi* ako mananagot sa kanyang mga ninanais, subalit pinipilit ko siyang pakasalan ang lalaking ako ang pumili.

Kapag pinilit ko ang babaeng ito na mag-asawa na, akin lamang mapapatunayan ang paggamit ng pwersa - kahit sa mabilisan at praktikal pang dahilan - kung aaminin nung babae na siya ay nasa di wastong pag-iisip na gumawa ng desisyon hinggil sa pag-aasawa.

Kung ang babae ay hindi wasto ang pag-iisip na magdesisyon hinggil sa pagkakakasal, kung gayon malinaw na siya rin ay *nasa hindi wastong pag-iisip para kumuha ng kinatawan na magdesisyon para sa kanya ukol dito*. Kung wala siya ideya kung ano ang bumubuo sa isang angkop na mapapangasawa, kung gayon paano niya masusuri na ako ay akma na magdesisyon para sa kanya sa kung sino ang mabuti at angkop na mapapangasawa niya?

Kung isang lalaki na may di pangkaraniwang mababang intelehensya ay hindi nakakaunawa sa konsepto ng "kalusugan", makatwiran bang asahan siya na maging rasyonal sa pagpili ng doktor? Upang makapili ng magaling na doktor, dapat nauunawaan natin ang mga konspeto ng kalusugan, bisa, gastos, propesyonalismo atbp. Sa parehas na paraan, kung hindi ko pinayagan ang isang babae na magkaroon ng opinyon sa kung sino ang dapat mapangasawa niya, kung gayon maliwanag na aking dapat paniwalaan na wala siyang pang-unawa kung ano ang bumubuo sa isang mabuting mapapangasawa - subalit wala siyang pang-unawa kung ano ang bumubuo sa isang mabuting mapapangasawa, kung gayon wala siyang kakayahan na isalin iyon sa akin, dahil wala siyang paraan upang suriin ang *aking* pamantayan sa kung ano ang bumubuo ng mabuting mapapangasawa.

Kung hindi ako makapagdesisyon kung anong kulay ang ipipintura sa bahay ko, at ang solusyon ko ay ang pumirma ng isang kontrata sa isang pintor na pinapayagan ko siya na pumili ng kulay para sa akin - at sa kontratang iyon pinirmahan ko ang pag-alis ng lahat ng aking kalayaan sa hinaharap na ayawan ang kanyang mga desisyon, at binibigyan ko siya ng karapatan na ako ay kidnapin at alipinin kung ako ay di papayag sa kanyang desisyon, o tumanggi na magbayad sa kanila - kung gayon maliwanag na wala ako sa tamang pag-iisip. Kung bibigyan ko ang sinuman na pwersahin ako sa *natitirang buhay ko*, kung gayon maliwanag na hindi ako naniniwala na ako ay may kakayahan na magdesisyon para sa aking sarili.

Kung hindi ako naniniwala na ako ay may kakayahan na magdesisyon para sa aking sarili, kung gayon maliwanag na kung magdesisyon akong ipasailalim ang aking sarili sa karahasan * sa natitirang buhay ko * ay isang walang saysay na desisyon.

Maaaring ako ay may kakayahan na gumawa ng tamang desisyon, o wala. Kung *ako* ay may kakayahan na gumawa ng tamang desisyon, kung gayon ang ipasailalim ang aking sarili sa pwersa sa natitira ko pang buhay ay walang bisa. Kung ako ay *walang* kakayahan na gumawa ng tamang desisyon, kung gayon ang ipasailalim ang aking sarili sa pwersa sa natitira ko pang buhay ay wala ring bisa.

Kung ang mga nasabing konsiderasyon ay malagpasan, gayonpaman, imposible pa rin na patas na ipatupad ang isang sosyal na kontrata sa pamamagitan ng pamahalaan. Maliwanag na hindi ako pipirma ng kontrata sa ngalan *mo*, o sa ngalan ng aking mga anak, na siyang magbubuklod sa iyo o sa kanila sa natitira pang oras. Hindi ako bibili ng kotse, ibibigay sa iyo ang bayarin, at basta-bastang utusan kang bayaran ito. Kung aking inaangkin ang pagpataw ng unilateral na kontrata sa iyo, ang UPB ay nagkakaloob din ng ganitong kapangyarihan sa *iyo*, kung kaya't ibabalik mo lang din ang kontrata sa aking pangalan.

Sa parehas na paraan, kahit na piliin kong boluntaryong bayaran ang aking buwis, hindi ko basta-basta maipapataw ang opsyon na iyon sa iyo, dahil ang boluntaryong kontrata ay isa lamang kagustuhan, at hindi maaaring ipatupad ng pangkalahatan gamit ang karahasan.

### Ang Pangangailangan ng Estado?

Ang tanong na ito ay mas lalong katawa-tawa kung ating titignan ang karaniwang moral na "pagbibigay-katwiran" sa kapangyarihan ng demokratikong pamahalaan, na nakabatay sa "kalooban ng nakararami."

Una sa lahat, ang "kalooban" ay isang aspeto ng indibidwal, habang ang "nakararami" ay isang konseptwal na tanda sa isang grupo. Ang "nakararami" ay hindi na magkakaroon ng "kalooban" kaysa sa "linya ng koro" ay maaaring "manganak." Kung nagdududa ka rito, subukan mong magtayo ng bahay sa puno gamit ang konsepto ng "gubat" sa halip na indibidwal na piraso ng kahoy.

Dalawang karagdagang pagtutol ang bumabalik sa tuwing maitatanong ang pangangailangan ng pamahalaan. Ang una ay ang malayang lipunan ay maaari lamang maging posible kung ang mga tao ay perpektong mabuti at rasyonal - sa ibang pananalita, na ang mga mamamayan ay *nangangailangan* ng sentralisadong pamahalaan dahil may mga masasamang tao sa mundo.

Ang una at kitang-kitang suliranin sa posisyon na ito ay kung ang mga masasama ay umiiral sa lipunan, sila ay umiiral din sa loob ng pamahalaan - sa gayon ay mas mapanganib. Ang mga mamamayan ay kayang protektahan ang kanilang sarili laban sa mga masasamang indibidwal, subalit walang mapagpipilian laban sa agresibong pamahalaan na armado ng ngipin ng pulis at militar na kapangyarihan. Kung gayon ang argumento na kailangan natin ng agresibong pamahalaan dahil ang mga masasamang tao ay umiiral ay isang huwad. Kung ang masasamang tao ay umiiral, ang pamahalaan ay *dapat* lansagin, dahil ang mga masasamang tao na ito ay maaaring gamitin ang kapangyarihan nito para sa kanilang kapakanan - at, di gaya ng mga pribadong masasamang-loob, ang masasamang mga tao sa gobyerno ay may pulis at militar na nagpapahirap dahil sa kanilang kapritso sa mga kaawa-awang ( and mga relativong walang sandata) populasyon. Samakatuwid ang argumento ay katulad ng ideya na "ang mga mandaraya ay lubos na mapanganib, kung kaya't dapat ay magkaloob tayo ng eksklosibong monopolyo sa pandaraya sa maliit na grupo ng indibidwal." Saan sa mundo naiisip ng mga tao ang unang pupuntahan ng mga mandaraya? [^5]

Lohikal, mayroong 4 na posibilidad tungkol sa kung saan magkakahalo ang mga mabubuti at masasamang tao sa mundo:

1. Lahat ng tao ay moral.
2. Lahat ng tao ay imoral.
3. Karamihan ng tao ay imoral, at ang kakaunti ay moral.
4. Ang karamihan ng tao ay moral, at ang kakaunti ay imoral. [^6]

Sa unang kaso (*lahat ng tao ay moral*), ang pamahalaan ay kitang-kita na hindi na kailangan, dahil ang mga masasama ay hindi umiiral.

Sa pangalawang kaso (*lahat ng tao ay imoral*), ang pamahalaan ay hindi papayagang umiral dahil sa isang simpleng dahilan. Ang gobyerno, na pangkalahatang argumento, ay dapat umiral dahil may mga masasamang tao sa mundo na nagnanais na magpahirap, na siyang mapipigilan lamang sa pamamagitan ng takot sa pampamahalaang pagpaparusa (pulis, kulungan, *et al*). Isang korolari ng argumentong ito ay ang mas kaunting parusa ang kinatatakutan ng mga taong ito, mas maraming kasamaan ang gagawin nila.

Gayonpaman, ang pamahalaan *mismo* ay hindi saklaw ng anumang pwersa ng pagpaparusa, kundi isang batas sa sarili nito. Kahit sa mga Kanluraning demokrasya, gaano karaming mga pulis at pulitiko ang napupunta sa kulungan?

Samakatuwid kung ang masama ay nagnanais na makapinsala, subalit napipigilan lamang ng pwersa, kung gayon ang lipunan ay *hindi kailanman* papayagan ang pamahalaan na umiral, dahil ang masasamang tao ay kikilos ng masidhi upang makuha ang kontrol ng pamahalaan, upang gumawa ng masama at umiwas sa mga pagpaparusa. Sa isang lipunan ng purong kasamaan, kung gayon, ang tanging pag-asa para sa istabilidad ay isang estado ng kalikasan, kung saan isang pangkalahatang pag-aarmas at takot ng pagpaparusa ang magpapapurol sa mga masasamang hangarin ng mga magkakaibang grupo. Gaya ng kaso sa pagitan ng mga bansang may armas nukleyar, isang "balanse ng kapangyarihan" ang nagbunsod sa kapayapaan.

Ang ikatlong posibilidad *karamihan* ay masasama, at iilan ang mabuti. Kung ganoon ang kaso, ang pamahalaan ay hindi pa rin pwedeng payagan na umiral, dahil karamihan sa mga may kontrol sa pamahalaan ay masasama, at mamumuno ng malupit sa iilang mabubuti. Partikular ang demokrasya sa hindi papayagan, dahil ang minorya ng mabubuting tao ay nasasakop sa demokratikong kontrol ng nakararaming masasama. Ang masasamang tao na nagnanais makapinsala ng walang takot sa parusa, ay hindi maiiwasang kontrolin ang pamahalaan, at gamitin ang kapangyarihan nito upang gumawa ng masama ng hindi natatakot sa anumang kahihinatnan nito.

Ang mabubuting tao ay hindi kumikilos ng moral dahil natatakot sila sa kaparusahan, kundi dahil mahal nila ang kabutihan at mapayapang pag-iisip - at samakatuwid, di gaya ng mga masasamang tao, kakaunti ang pakinabang nila kung sila ang kokontrol ng pamahalaan. Sa sitwasyon na ito, kung gayon, ang pamahalaan ay di maiiwasang kontrolin ng nakararaming masasamang tao na siyang mamumuno sa lahat, sa kapinsalaan ng lahat na moral na tao.

Ang ikaapat na opsyon ay ang nakararami ang mabuti, at iilan lang ang masama. Ito ay posibleng humantong sa kaparis na mga suliranin na binalangkas sa itaas, kapansin-pansin ang mga masasamang tao ay palaging hahangaring kontrolin ang pamahalaan, upang maprotektahan ang kanilang mga sarili sa patas na higanti mula sa kanilang mga krimen. Ang opsyon na ito ay binabago lamang ang *panlabas na kaanyuan* ng demokrasya: dahil ang karamihan ng tao ay mabuti, ang mga masasamang mapaghanap ng kapangyarihan ay magsisinungaling upang makakamit ng kapangyarihan, kung gayon matapos makakuha ng pampublikong opisina, ay mawawasak agad ang pananampalataya at pupursigihin ang kanilang mga mapanirang adyenda, sa pagpapatupad ng kanilang kalooban sa pamamagitan ng pulis at militar. [^7] Samakatuwid ang pamahalaan ang pinakamagandang premyo ng pinakamasasamang tao, na siyang magkokontrol ng kanyang kamangha-manghang kapangyarihan - sa kapinsalaan ng maraming mga kaluluwa - at kung gayon ang pamahalaan ay hindi pa rin dapat na umiral sa sitwasyong ito.

Maliwanag, kung gayon, walang sitwasyong lohikal at moral ng pamahalaan ang maaaring payagan na umiral. Ang tanging makatwirang pagpapatunay para sa pag-iral ng pamahalaan ay kung karamihan ng mga tao ay masama, subalit ang lahat ng kapangyarihan ng pamahalaan ay palaging kontrolado ng minoryang mabubuting tao. [^8]

Ang sitwasyon na ito, habang teoretikal na nakakainteresado, ay maaaring lohikal na paghiwa-hiwalayin dahil:

1. Ang masasamang nakararami ay agad-agad na tatalunin sa botohan ang minorya o daigin sila sa pamamagitan ng isang kudeta;
2. Walang ibang paraan upang siguruhin na ang mga mabubuting tao lamang ang laging magpapatakbo ng pamahalaan; at,
3. Walang anumang tiyak na halimbawa nito na nangyari sa anumang brutal na kaganapang naitala sa kasaysayan ng estado.

Ang lohikal na pagkakamali ay ginagawa para sa pagtatanggol ng pamahalaan upang maisip na anumang pangkalahatang panghuhusga na ipinapataw sa anumang grupo ng tao ay *hindi maipapataw din sa grupo ng tao na namumuno sa kanila*. Kung limampung porsyento ng mga tao ay masama, kung gayon *kahit papaano* limampung porsyento ng mga taong namumuno sa kanila ay mga masasama rin. [^9] Samakatuwid ang pag-iral ng masasama ay hindi kailanman magpapatunay ng pag-iral ng pamahalaan.

Kung walang masasama, ang mga pamahalaan ay hindi na kainakailangan pa. Kung ang masasama ay umiiral, ang mga pamahalaan ay higit na mas mapanganib na payagang umiral.

Bakit ba ang pagkakamaling ito ay laganap?

Mayroong ilang mga dahilan, na maaaring mahawakan dito. Ang una ay ipinakikilala ng pamahalaan ang kanyang sarili sa mga kabataan sa anyo ng mga pampublikong guro na ipinagpapalagay na mga moral na awtoridad. Samakatuwid ang mga *moralidad* at *awtoridad* na unang naiugnay sa pamahalaan - isang pag-uugnay na sa kalaunan ay pinatibay sa pamamagitan ng mga taon ng masinsinang pag-uulit.

Ang pangalawa ay ang pamahalaan ay hindi kailanman itinuro sa mga bata ang ugat ng kanyang kapangyarihan - karahasan - subalit sa halip ay nagpapanggap na isa rin lamang itong uri ng sosyal na institusyon, gaya ng negosyo, o simbahan o kawang-gawa, subalit mas moral.

Ang ikatlo ay ang laganap na relihiyon at propaganda ay binulag ang mga tao sa mga kasamaan ng pamahalaan - na siya dahilan kung bakit ang mga namumuno ay tuwina ng interestado sa pagpapalawak ng interes ng mga simbahan at estadong "edukasyon." Sa makarelihiyong mundong-pananaw, ang absolut na kapangyarihan ay kahalintulad ng perpektong kabutihan, sa anyo ng diyos. Sa totoong politikal na mundo ng mga tao, gayonpaman, ang tumataas na kapangyarihan ay nangangahulugan ng tumataas na kasamaan. Ayon sa relihiyon, gayondin, ang lahat ng nangyayari ay para sa kabutihan - samakatuwid, ang labanan ang mapanghimasok na politikal na kapangyarihan ay ang labanan din ang kalooban ng diyos. Marami pang ibang dahilan, syempre, subalit ito ang ilan sa mga pinakamalalim. [^10]

Sa simula ng seksyong ito, aking bananggit na ang mga tao ay karaniwang gumawa ng *dalawang* pagkakamali kapag nahaharap sa idea ng pagbuwag sa pamahalaan. Ang una ay ang paniniwala na ang mga pamahalaan ay kailangan dahil ang mga masasamang tao ay umiiral. Ang pangalawa ay ang paniiwala na, sa kawalan ng mga pamahalaan, anumang sosyal na mga institusyon na uusbong ay hindi maiiwasang kunin ang pwesto ng mga pamahalaan. Samakatuwid, ang mga Organisasyong Naglulutas ng Alitan (mga ONA), mga kompanya ng pagseseguro at mga pribadong pwersang panseguridad ay lahat ipinagpapalagay na mga potensyal na kanser na lalaki at tatalunin ang pampolitikang katawan.

Ang parehas na pananaw ay umuusbong mula sa parehas na kamaliang binalangkas sa itaas. Kung *lahat* ng sosyal na institusyon ay palagiang sumusubok na lumago sa kapangyarihan at palakasin ang kanilang kalooban sa iba, kung gayon sa pamamagitan ng mismong argumento ang isang sentralisadong pamahalaan ay hindi dapat payagan na umiral. Kung isang bakal na batas na ang mga grupo ay palaging susubok na magkamit ng kapangyarihan sa iba pang mga grupo at inbidiwal, kung gayon ang paghahangad sa kapangyarihan *ay hindi matatapos hanggat isa sa kanila ang manalo, kundi patuloy pa itong lalaganap sa lipunan na halos hindi masasalungat hanggang ang pang-aalipin ay mapunta sa pamantayan*.

Ang tanging paraan upang ang mga sosyal na institusyon ay lumago bilang mga marahas na monopolyo ay *ang pag-alis ng halaga ng pagpapatupad sa kanilang mga biktima*. Ang pamahalaan ay walang katapusang lumalago dahil kaya nilang bayaran ang mga kolektor ng buwis ng bahagi ng buwis na kanilang nakokolekta. Ang mga alipin ay sapilitang pinagbabayad ng halaga ng kanilang pagkalipin.

Sa isang boluntaryong lipunan, ay walang pagbubuwis, samakatuwid anumang grupo na nagnanais na magkamit ng monopolistikong kapangyarihan ay kailangang pondohan ang sarili nilang hukbo, na hindi magiging ekonomikal na magagawa at hindi kapaki-pakinabang.[^11]

Napakahirap na unawain ang lohika at intelehensya ng argumento na, upang maprotektahan tayo sa grupo na *maaaring* tumalo sa atin, ating dapat suportahan ang grupo na *tinalo* na tayo. Ito ay nahahawig sa makaestadong argumento tungkol sa mga pribadong monopolyo - na ang mga mamamayan ay dapat gumawa ng pampamahalaang monopolyo dahil sila ay takot sa mga pribadong monopolyo. Hindi nagkaroon ng masusing pananaw upang makakita mula sa kawalang saysay na ito.

Ano ang ebidensta para sa pananaw na ang mga desentralisado at nagpapaligsahang mga kapangyarihan ay nagpapalaganap ng kapayapaan? Sa ibang salita, meron bang mga katotohan na ating makukuha upang suportahan ang ideya na ang isang balanse ng kapangyarihan ay ang tanging pagkakataon na ang isang indibidwal ay mayroon para sa kalayaan?

Ang mga organisadong krimen ay hindi nagkakaloob ng mga mabubuting halimbawa, dahil ang mga gang ay regular na naninira, minamanipula at ginagamit ang kapangyarihan ng mga pulis ng pamahalaan upang ipatupad ang kanilang mga tuntunin, kung gayon ang mga gang na ito ay hindi masasabi na gumagana sa isang likas na estado. Gayon din, ang mga kriminal na gang ay kumikita ng malaki sa pamamagitan ng pagsuplay ng mga legal ng pinagbawalang mga sangkap o serbisyo, na siyang lumalago ng husto dahil sa mga polisiya ng estado.

Isa pang kapaki-pakinabang na katotohanan ay walang pinuno na magdedeklara ng digmaan sa isa pang pinuno na may sandatang nukleyar. Sa nakaraan, noong maramdaman ng mga pinuno na sila ay hindi na tinatablan ng personal na paghihiganti, sila ay mas nagnanais na tapusin ang kanilang sariling populasyon sa pamamagitan ng paglulunsad ng digmaan. Ngayon na ang kanilang mga sarili ay saklaw ng pagkalipol, sila ay nagnanais lamang na atakihin ang mga bansang hindi makakalaban.

Ito ay nagtuturo ng aral sa kung bakit ang mga tao ay kailangan ng disarmado at umaasang populasyon - at ang isang mabuting halimbawa ng takot ng paghihiganti na likas sa mga balanseng sistema ng desentralisado at nagpapaligsahang kapangyarihan *ay ang natatanging pamamaraan ng pagseseguro at paagpapanitili ng personal na kalayaan*.

Ang pagtakas mula sa mga haka-hakang mga demonyo tungo sa mga protektadong mga kulungan ng mga pamahalaan ay pagtitiyak lamang ng pagkawasak ng mismong mga kalayaan na siyang daan para sa kapaki-pakinabang na buhay.

[^4]: Tingnan [Praktikal na Anarkiya](http://wiki.mises.org/wiki/Book:Practical_Anarchy).

[^5]: Tingnan *[Pederal na Reserba](http://wiki.mises.org/wiki/Federal_Reserve_System)*.

[^6]: Isang perpektong balanse ng mabuti at masama ay praktikal na imposible.

[^7]: Ito ang mga kasalukuyang sitwasyon sa mga demokrasya, syempre.

[^8]: Tingnan ang *Repubilka* ni Plato.

[^9]: Maaaring higit pa, yamang ang mga masasamang tao ay palaging naaakit sa kapangyarihan.

[^10]: Para sa mas detalyadong pag-uusap ng tungkulin na ginagampanan ng mga *magulang* sa pagtatanim ng pantasyang kapangyarihan katumbas ng kabutihan," tingnan [Sa Katotohanan](http://wiki.mises.org/wiki/On_Truth).

[^11]: Tingnan [Praktikal na Anarkiya, Bahagi 2](http://wiki.mises.org/wiki/Book:Practical_Anarchy/2), Kabanata 5: Digmaan, kita at ang estado".