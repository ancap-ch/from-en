## Předmluva k prvnímu vydání

Zhroucení socialismu ve východní Evropě – nejdramatičtěji se projevilo událostmi památného 9. listopadu 1989, kdy se východní a západní Němci sjednotili, přesunuli se na Berlínskou zeď a bouřlivě na ní slavili – podpořilo hlavní myšlenku této knihy a její naléhavost více, než jsem kdy doufal.

Ačkoli se následující studie zabývají ekonomickými tématy jako jsou zaměstnanost, úrok, peníze, bankovnictví, ekonomické cykly, daně, veřejné statky nebo růst; filosofickými problémy jako jsou základy znalostí zejména v oblastech ekonomie a etiky; nebo rekonstrukcí a teoretickým objasněním historických a sociologických fenoménů jako jsou vykořisťování, vzestup a pád civilizací, mezinárodní politika, válka, imperialismus a role ideí a ideologických hnutí ve vývoji společnosti – všechny nakonec podporují jeden jediný závěr: Právo na soukromé vlastnictví je neoddiskutovatelně platný, absolutní etický princip a základ „optimálního“ trvalého ekonomického rozvoje. K povstání z trosek socialismu a překonání stagnace západních států se sociálními systémy nebude stačit nic menšího než nekompromisní privatizace všeho socializovaného, tedy vlády a majetku, a vytvoření smluvní společnosti založené na uznání absolutnosti práv soukromého vlastnictví.

Při psaní následujících studií se mi dostalo podpory z mnoha stran. Zvláštní poděkování patří mé ženě Margaret, která se znovu chopila úkolu odněmčit mou angličtinu; Llewellynu H. Rockwellovi, prezidentovi Ludwig von Mises Institute, a Burtonu S. Blumertovi, prezidentovi Centra pro libertariánské studie, za jejich dlouhodobou podporu mé práce; a mému příteli Davidu Gordonovi za jeho nesčetné cenné podněty a komentáře.

Nejvíce dlužím Ludwigu von Misesovi and Murraymu N. Rothbardovi, dvěma největším – ačkoli často opomíjeným – ekonomům a sociálním filozofům dvacátého století. Zatímco Ludwiga von Misese jsem nikdy nepotkal a ve skutečnosti jsem se o něm dozvěděl až po jeho smrti, mám to štěstí být v posledních šesti letech úzce spjat s Murray Rothbardem, nejprve v New Yorku a od roku 1986 jako jeho kolega na University of Nevada v Las Vegas. Bez ohledu na intelektuální dluh, který vůči němu mám, nedovedu slovy vyjádřit svůj vděk. Jeho moudrost, porozumění, laskavost, nadšení a neutuchající povzbuzování mě neustále inspirovaly. A proto mu tuto knihu věnuji.

Hans-Hermann Hoppe

*Las Vegas, Nevada, 1993*
